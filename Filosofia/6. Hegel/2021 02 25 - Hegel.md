# 25 feb 2021 - Hegel

---
* [Slides 65-71](/Filosofia/6.%20Hegel/Slides.pdf)
---

## Lo Stato

Lo Stato rappresenta il momento culminante dell'eticità, ossia la riaffermazione dell'unità della famiglia (tesi) al di là della dispersione della società civile (antitesi).

Lo Stato è una sorta di famiglia in grande, nella quale un popolo esprime consapevolmente se stesso.
Lo Stato non implica la soppressione della società civile, che è un momento necessario, ma è concepito in modo etico, visto come _incarnazione del bene comune_ e della morale sociale.

Lo Stato non è visto come strumento volto a garantire la sicurezza e i diritti (come inteso in Kant), in quanto questo lo ridurrebbe a tutore dei vari particolarismi.
Lo Stato non è neppure quello del modello democratico, ovvero modello di sovranità popolare. La **sovranità** dello stato deriva da esso stesso in quanto lo stato ha in se stesso la propria ragione d'essere e non al di fuori.

Lo Stato non è dunque fondato sugli individui, ma sull'idea di Stato, ossia sul concetto di bene universale. Non sono gli individui a formare lo Stato, ma lo Stato a fondare gli individui, sia dal punti di vista storico-temporale, che dal punto di vista ideale. Si rifiuta quindi anche il modello contrattualisti, ovvero far dipendere la vita dello Stato da un contratto scaturente dalla volontà degli individui.
Per Hegel questo è un insulto all'autorità dello Stato. Hegel contesta anche il giusnaturalismo, ossia l'idea di diritti naturali esistenti prima ed oltre lo Stato. Lo Stato di Hegel non è dispotico, perché egli ritiene che debba agire attraverso le leggi e nella forma della legge. Questo in omaggio al principio che a governare non devono essere gli uomini, ma le leggi.

L'organizzazione dello Stato è data dalla Costituzione, che sgorga dalla vita di un popolo e non a tavolino.
Infatti, se si vuole imporre a priori una Costituzione ad un popolo, inevitabilmente si fallisce, anche se la costituzione è migliore di quella esistente.

Hegel identifica la Costituzione razionale con la monarchia costituzionale moderna, ossia un organo politico con poteri distinti, ma non divisi.
* **Potere legislativo**: consiste nel potere di stabilire e determinare l'universale e concerne le leggi come tali. L'assemblea di rappresentanza delle classi trova la sua espressione in una Camera Alta e una Camera Bassa.
Hegel, pur insistendo sull'importanza dei ceti mediatori, si dimostra diffidente verso l'agire politico di tali ceti perché questi possono tendere al loro interesse privato.
* **Potere governativo**: comprende i poteri giudiziari e di polizia, già operanti all'interno della società civile, ed opera traducendo in atto, in riferimento a casi specifici, l'universalità delle leggi.
* **Potere monarchico** (principesco): incarna l'unità dello Stato in una individualità reale. È una figura simbolo che "dice sì e mette i puntini sulle i".

Il vero potere politico è quello esecutivo.

In questi concetti c'è una esplicita divinizzazione dello Stato. Pertanto lo Stato non può trovare alcun limite o impedimento alla sua azione, e non dipende da comuni principi morali.
Hegel dichiara che non esiste diritto internazionale, perché non c'è alcun organismo sovranazionale: non esiste infatti alcun organismo superiore in grado di regolare i rapporti inter-statali e di risolvere i loro conflitti.
Il solo giudice delle controversie tra gli stati è lo spirito universale, cioè la storia. Questa ha come suo momento strutturale la guerra, che talvolta è necessaria ed inevitabile.
La guerra ha anche un valore morale, in quanto preserva i popoli dalla fossilizzazione in cui li ridurrebbe una pace durevole e perpetua.
