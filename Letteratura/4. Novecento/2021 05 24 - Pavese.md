# 24 mag 2021 - Cesare Pavese {ignore=true}

<!-- @import "[TOC]" {cmd="toc" depthFrom=1 depthTo=6 orderedList=false} -->

<!-- code_chunk_output -->

- [*Il mestiere di vivere*](#il-mestiere-di-vivere)
- [Casa Editrice Einaudi](#casa-editrice-einaudi)
- [*La casa in collina*](#la-casa-in-collina)
- [La poesia](#la-poesia)
  - [*Lavorare stanca*: la «poesia-racconto»](#lavorare-stanca-la-poesia-racconto)
  - [Antitesi e costanti tematiche](#antitesi-e-costanti-tematiche)
  - [L'ultima fase poetica](#lultima-fase-poetica)
- [Mito, poetica e stile](#mito-poetica-e-stile)
  - [La riflessione sul mito](#la-riflessione-sul-mito)
  - [Il compito della poesia](#il-compito-della-poesia)
  - [L'arte come «mestiere»](#larte-come-mestiere)
  - [La «realtà simbolica»](#la-realtà-simbolica)
- [*La luna e i falò*](#la-luna-e-i-falò)
  - [Il significato dell'opera](#il-significato-dellopera)
  - [Il titolo e la realtà simbolica](#il-titolo-e-la-realtà-simbolica)

<!-- /code_chunk_output -->

La figura poetica di Pavese è fortemente emblematica del suo tempo e della crisi che gli eventi storici hanno prodotto. Alcuni motivi fondamentali sono
- infanzia
- mito
- esperienza della casa editrice Einaudi
- rapporto con la letteratura americana
- suicidio
- rapporto con le donne

Il 27 agosto del 1950, dopo pochissimi giorni dal ritiro del premio strega per *La bella estate* (che comprende altri tre testi) Cesare Pavese si suicida, in una stanza d'albergo; qualche giorno prima di morire, in un diario intitolato *Il mestiere di Vivere*, annota queste parole, alla vigilia della partenza per ritirare il premio strega:

> *22 giugno*
> Domattina, parto per Roma. Quante volte dirò ancora questa parola?
> È una beatitudine. Indubbio. Ma quante volte la godrò ancora? E poi?
> Questo viaggio ha l'aria di essere per essere il mio massimo trionfo. Premio mondano, D. che mi parlerà - tutto il dolce senza l'amaro. E poi? e poi? [...]

Quella "D." sta per Doris, la sorella di Conni, attrice di cui è innamorato. Pavese si innamora di Conni, hanno una storia, ma poi lei riparte per gli Stati Uniti e lo abbandona.
Quando ritira il premio strega ci sarà Doris accanto a lui

> *14 luglio*
> Tornato da Roma, da un pezzo. A Roma, apoteosi. E con questo?
> Ci siamo. Tutto crolla. L'ultima dolcezza l'ho avuta da D. non da lei.

> *18 agosto*
> La cosa pià segretamente temuta accade sempre.
> Scrivo: o Tu, abbi pietà. E poi?
>
> Basta un po' di coraggio.
>
> Più il dolore è determinato e preciso, più l'istinto di vita si dibatte, e cade l'idea del suicidio.
>
> Sembrava facile, a pensarci. Eppure donnette l'hanno fatto. Ci vuole umiltà, non orgoglio.
>
> Tutto questo fa schifo.
> Non parole. Un gesto. Non scriverò più

Dopo dieci giorni si uccide in una camera dell'Hotel Roma, a Torino, in piazza Carlo Felice. Lascia una nota sulla copertina del suo libro, in cui è scritto
> Perdono tutti e a tutti chiedo perdono. Va bene? Non fate troppi pettegolezzi

Il suo suicidio è un suicidio annunciato; nel suo diario già da molto tempo compare questo termine, ed è l'epilogo di una esistenza travagliata che inizia nel 1908. Nasce a Santo Stefano Belbo, in provincia di Cuneo.
Resta presto orfano di padre, e riceve una educazione impartita dalla madre; il rapporto con la madre è complesso; la madre è energica, cresce da sola dei figli, e soprattutto è dura, non riesce a capire la fragilità psicologica del figlio: questo causerà una insicurezza e di paura del mondo. 
Uno studioso, Fernandez, vede nel personaggio due personalità: fece le scuole medie a Torino, in una scuola dove studiava l'alta borghesia, dove ha una grandissima difficoltà di inserimento, passando il tempo a vageggiare il mondo contadino lontano, in cui comunque si sentiva a disagio.
Egli vive una sorta di inettitudine nel mondo che lo circonda.

Frequenta il Liceo Massimo D'Azeglio, a Torino. Qui ha come professore un certo Monti, che riunisce intorno a sé un gruppo di giovani intellettuali, uniti dall'odio per il fascismo. Questo professore lascerà un segno indelebile sui giovani, che saranno i futuri fondatori della Casa Editrice Einaudi.

Inizia la facoltà di lettere, dove inizia la passione per la letteratura americana; famosa è la sua traduzione del *Moby Dick* di Melville. La letteratura americana avrà un'influenza grandissima in Pavese.
Sarà lui a introdurre nella cultura italiana la letteratura americana, con le sue traduzioni.

Inizia a lavorare nella casa editrice Einaudi, fino al 1935, quando la casa editrice viene chiusa a causa del fascismo.

## *Il mestiere di vivere*

Come documento umano questo testo rende superfluo ogni commento. Ma *Il mestiere di vivere* è anche uno dei più alti esempi di letteratura autobiografica del Novecento, e come tale va considerato. Già normalmente tesa e serrata, la scrittura si fa sempre più rotta e concentrata, contraendo l'andamento analitico e riflessivo in toni sentenziosi ed epigrafici. Di fronte all'ineludibilità dell'evento, il pensiero si riduce a frammenti, che sembrano arrestarsi alle soglie di quel silenzio tante volte indicato, da Pavese, come un approdo riso lutivo della vita e della stessa letteratura.

Il motivo di fondo - cui lo scrittore allude oramai con una sorta di estraneità disincantata - è costituito dalla delusione amorosa, che viene a ribadire la convinzione di un'impotenza e di un'inutilità esistenziali incapaci di trovare conforto nei successi del presente o nelle speranze del futuro. Non resta, come motivo di consolazione, che uno scarno bilancio del passato: «La mia parte pubblica l'ho fatta - ciò che potevo. Ho lavorato, ho dato poesia agli uomini, ho condiviso le pene di molti». E della poesia resta ancora qualche eco o suggestione, ad animare l'accorata amarezza delle notazioni diaristiche. Alcune espressioni («È lei, la venuta dal mare», «Sono onde di questo mare», «Anche tu sei la primavera») rinviano infatti al gioco metaforico delle ultime raccolte di versi (vedi *Terra rossa terra nera*, **v. 2**: «tu vieni dal mare»; *Hai viso di pietra scolpita*, **v. 3**: «sei venuta dal mare»; *You, wind of March*, **v. 5**: «Sangue di primavera»; *The cats will know*, **v. 21**: «viso di primavera»).

## Casa Editrice Einaudi

Intorno a questa casa editrice nacquero e lavorarono alcuni tra i letterati più importanti della letteratura italiana. Fondata nel 1933 da quegli allievi del Liceo Classico D'Azeglio, che avevano avuto come professore Monti.
Sono tantissimi i letterati che ruotano intorno a questa causa editrice. Il fondatore fu Giulio Einaudi, ma di fatto il primo direttore fu Leone Ginzburg, marito di Natalia Ginzburg (nata Levi).

Aveva due sedi, una a Torino e una a Roma. Il logo di questa casa editrice è costituita da uno struzzo, ed è mutato nel tempo. È uno struzzo a testa alta che non si nasconde dentro la sabbia; una delle versioni di questo logo era stata donata da Picasso.
Nel 2000 abbiamo l'ultima versione del logo, disegnata per la fiera di Francoforte: è uno struzzo stilizzato che ne contiene all'interno un'altro (il disegno originario). L'innovazione quindi non è disgiunta dalla tradizione

---

Inizia a lavorare nella casa editrice, e nel 1935, sebbene fosse iscritto al partito Fascista (cosa necessaria per insegnare), vengono trovate nel suo appartamento delle lettere compromettenti: viene arrestato e mandato al confino in Calabria; esperienza traumatica; da qui inizia a tenere un Diario, che venne poi pubblicato postumo: *Il mestiere di vivere*

Pavese scrive sia raccolti di poesie che testi in prosa. I motivi della produzione sono i medesimi. Tra le raccolte di poesie più importanti abbiamo *Lavorare Stanca*.

I motivi sono
- il rapporto tra città e campagna
- infanzia
- maturità
- impegno: 

Il motivo dell'impegno è alla base de *La casa in collina*, che riflette l'esperienza di Pavese.

L'8 settembre del 1943 c'è l'armistizio, Pavese si trova a Roma per Einaudi, e tornato a Torino non trova più molti suoi amici, che si sono impegnati nella lotta partigiana; questo è un momento fondamentale, in quanto egli non ha il coraggio di seguire l'esempio di questi suoi amici, e si rifugia a Serralunga, a Crea. Di questa indecisione c'è traccia nel romanzo *La casa in collina*, che racconta la storia di un giovane che entra in contatto con un gruppo di partigiani.
Questo motivo lascia delle tracce indelebili nella sua personalità, un periodo di crisi e di vergogna.

Si iscrive al partito comunista, e si dedica all'attività politica: gli sembrava un modo per intervenire attivamente nella storia; ebe un rapporto problematico con il partito, e visse anche in questo momento un grande disagio.

Nel 1950 abbiamo la sua morte; nel suo diario la parola "suicidio" compare molto frequentemente. Ci furono anche difficili rapporti sentimentali, che probabilmente acuirono il disagio dell'autore.

L'esperienza artistica di Pavese è contemporanea a quella del Neoclassicismo, ma di fatto Pavese anche quando fa riferimento alla realtà storica contemporanea cerca di coglierne i simboli di una condizione esistenziale.
Ci sono riferimenti diretti al contesto, ma assumono questo significato simbolico. 

Un elemento fondamentale della sua poetica è il rapporto con il mito. Questo motivo divenne importantissimo, al punto tale che grazie ai suoi studi sul mito e sull'etnologia, che è lo studio comparativo delle diverse culture umane, diede vita all'interno della Casa Editrice Einaudi, della collana viola, che si dedicava agli studi religiosi, etnologici e psicologici.
Questo interesse nasce nel momento in cui si rifugia nel santuario di Crea, un luogo mitico, perché secondo lui è avvenuta la rivelazione del divino.

Ci sono diversi luoghi mitici per Pavese: il più importante è sicuramente la collina, che diventa l'emblema dell'infanzia, e tutto comincia da lì.

*La luna e i falò* è un romanzo molto importante, si presenta il mito giovanile dell'America.
La luna, che è parte del titolo, scandisce i ritmi della vita contadina, e i falò sono quelli accesi dai contadini di sera durante le feste. Sono i residui di una realtà arcaica, legata ai miti della terra.
A questi falò dell'infanzia si contrappongono altri falò, che sono quelli della maturità, portatori di disgrazia, che rappresentano la caduta delle illusioni.
Questo sarà l'ultimo libro che scrive.

## *La casa in collina*

Durante la guerra Corrado, insegnante di scuola media, si è rifugiato sulla collina torinese per sfuggire ai bombardamenti. Qui vive presso una famiglia composta da due donne (la madre e una figlia, Elvira, «zitella quarantenne»), che lo proteggono con le loro assidue premure. Una specie di ansia interiore, tuttavia, lo spinge a conoscere altre persone che si riuniscono in una vecchia osteria. Presso costoro, che discutono di politica e di opposizione al fascismo, ritrova Cate, la donna che aveva amato un tempo e che aveva poi abbandonato per il desiderio di evitare ogni forma di responsabilità e di isolarsi nel suo individualistico egoismo. L'incontro pone al protagonista una serie di inquietanti interrogativi. In primo luogo Corrado avverte la necessità di un impegno e di una partecipazione politica, alla quale non sa tuttavia risolversi. Il problema della famiglia inoltre, come dovere morale e sociale, viene avvertito adesso con urgente immediatezza, dal momento che Cate ha un figlio, Dino, del quale Corrado sospetta di essere padre (ma il dubbio non verrà sciolto neppure alla fine del romanzo). I mesi che seguono l'armistizio dell'8 settembre 1943 trascorrono in una situazione di calma angosciosa e di paura. Un mattino, alla fine, l'osteria è perquisita dai tedeschi; Cate e gli amici vengono catturati. Corrado, che osserva di nascosto lo svolgersi di questi avvenimenti, teme di essere anch'egli compromesso e decide di allontanarsi dalla città. Inizia la fuga del protagonista, che verrà più tardi raggiunto da Dino. Si ripropone così il rapporto essenziale fra questi due personaggi, che prelude tuttavia alla loro definitiva separazione: mentre Dino si allontana per recarsi a combattere con i partigiani, Corrado, ormai solo, decide di tornare al paese d'origine, nelle Langhe. Ma il ritorno alla casa natale, dopo aver in contrato ovunque immagini di desolazione e di morte, non muta la precarietà della sua condizione esistenziale.

## La poesia

### *Lavorare stanca*: la «poesia-racconto»

Fin dal primo manifestarsi dei suoi interessi letterari, come si è visto nella scheda biografica, Pavese sembra voler percorrere i sentieri meno battuti, sia per un gusto giovanile di anticonformistica provocazione, sia nel difficile tentativo - portato avanti sino all'ultimo con sofferta coerenza - di adeguare le sue capacità espressive all'urgenza delle sollecitazioni interiori. Questo sforzo è evidente non solo nella scelta degli autori americani da tradurre, ma anche nella ricerca poetica che condurrà, nel 1936, alla pubblicazione di *Lavorare stanca*, una raccolta che occupa una posizione del tutto originale nel panorama della lirica contemporanea, in netto contrasto con la tendenza dell'Ermetismo dominante. Spiegando la genesi del componimento che apre il volume, *I mari del Sud*, Pavese dichiara, nello scritto *Il mestiere di poeta*, di aver concepito ogni poesia come un racconto, «chiaro e pacato», dal momento che sentiva «di aver molto da dire e di non doversi fermare a una ragione musicale nei suoi versi, ma soddisfarne altresì una logica». Di qui il tentativo di costruire un particolare tipo di «poesia-racconto», che, rifiutando ogni chiusura all'interno dell'io, si apra verso l'esterno, stabilendo un più ampio rapporto di comunicazione con i lettori. L'impianto narrativo di questa poesia (che presuppone quasi una lettura pubblica, ad alta voce) si basa su un «verso lungo», superiore come misura all'endecasillabo, che, richiamandosi addirittura alle forme epiche della letteratura delle origini, si propone di attribuire un'autonoma consistenza alle immagini-racconto.

### Antitesi e costanti tematiche

Se la novità di *Lavorare stanca* è costituita essenzialmente dal suo sperimentalismo tecnico e metrico, occorre aggiungere che queste poesie costituiscono anche un repertorio di spunti e di temi in cui è già prefigurata, embrionalmente, l'esperienza di Pavese narratore. Una sostanziale continuità o circolarità di motivi (per le ragioni che abbiamo in precedenza indicato) lega fra loro le diverse esperienze dello scrittore, riportandole ad una matrice comune. Cominciano così a delinearsi, sin dall'esordio, le coppie opposizionali su cui Pavese strutturerà gran parte dell'opera successiva: campagna e città, collegate da una serie di passaggi e gradazioni intermedie (la collina torinese, il fiume, la periferia, con i personaggi tipizzati di un ambiente suburbano, operai e prostitute, suonatori di chitarra e frequentatori di osterie); ozio e lavoro, insieme con le varianti evasione e impegno, individualismo e socialità; infanzia e maturità (la prima intesa come momento magico e privilegiato - "mitico" - di una scoperta dei sensi e delle cose, la seconda come aspirazione a un difficile equilibrio interiore o, più spesso, come rimpianto dell'innocenza perduta, segno della colpa e del fallimento); uomo e donna, visti per lo più come antagonisti, nemici, in un contrasto che ha anch'esso evidenti motivazioni autobiografiche.

Se la città rappresenta il luogo dell'inautenticità e della solitudine, la campagna, al contrario, e la collina in particolare sembrano promettere una pienezza di manifestazioni vitali, diventando la sede dei valori perduti sotto l'incalzare di una opprimente civiltà industriale. Agivano in lui anche le suggestioni dei prediletti autori americani, come scrive in un saggio del 1931 dedicato a Sherwood Anderson: «Per Anderson, tutto il mondo moderno è un contrasto di città e di campagna, di schiettezza e di vuota finzione, di natura e di piccoli uomini. Quanto tocchi anche noi quest'idea, credo inutile dire». L'immagine delle colline e delle Langhe ritorna, nella poesia di Pavese (e nel seguito della sua opera), con una monotona e insistita evidenza, risolvendosi, per questa sua ossessiva presenza, in una costante tematica. Come parola-tema privilegiata la «collina», attraverso una fitta trama di relazioni metaforiche, rinvia a un nodo di problemi più profondi, che hanno origine in un conflitto traumatico dello scrittore. L'antitesi campagna-città, considerata come schema fondamentale, resta la più idonea per inquadrare il dissidio e la dissociazione psicologica dello scrittore. Il punto d'arrivo è sin d'ora costituito da una sofferta solitudine (nella poesia che dà il titolo alla raccolta, Pavese scrive: «Val la pena esser solo, per essere sempre più solo?»), che assume accenti più acuti nelle poesie scritte durante il confino e aggiunte nella seconda edizione, del 1943 (si ricordi in particolare *Lo steddazzu* - la stella del mattino, nel dialetto calabrese, - in cui il rapporto fra l'«uomo solo» e il « mare» sottolinea l'incomunicabilità e l'inutilità della vita). Alla luce delle successive indicazioni pavesiane, le parole-tema si definiranno più chiaramente come parole-mito, attorno alle quali si organizza un sistema di significati simbolici, che rinviano a situazioni misteriose e complesse. È la conquista di quella «realtà simbolica» che avverrà soprattutto attraverso il progredire dell'esperienza narrativa.

### L'ultima fase poetica

Nel dopoguerra Pavese torna anche alla poesia. Nelle esigue raccolte La terra e la morte (1945) e *Verrà la morte e avrà i tuoi occhi* (1950), uscite postume sotto quest'ultimo titolo nel 1951, abbandona la «poesia-racconto» per recuperare l'idea tradizionale della poesia come "canto", a cui è affidato il compito di esprimere liricamente, in versi divenuti adesso molto brevi, le sofferenze dell'io e il dolore della passione amorosa. Anche il mito allora, che nella prima raccolta era presente solo episodicamente e come elemento antropologico (in un componimento come Il dio-caprone l'animale si identifica con le credenze demoniache del mondo contadino), assume un valore essenzialmente esistenziale, come simbolo della desolazione e del fallimento dello scrittore.

## Mito, poetica e stile

### La riflessione sul mito

L'opera di Pavese risulta intimamente collegata alla sua sofferta vicenda umana e intellettuale, non per un generico autobiografismo romantico, ma perché in essa affondano le radici di una ispirazione particolarmente problematica e complessa. Una posizione centrale occupa la riflessione sul mito, che lo scrittore, in maniera prima istintiva e poi sempre più consapevole, considererà via via come un elemento essenziale e integrante della sua produzione letteraria, capace di chiarirne e unificarne le componenti eterogenee. L'interesse nei suoi confronti, che nasce dalla lettura di autori classici e moderni (Nietzsche, d'Annunzio, Mann), viene approfondito dallo studio di testi specialistici (di tipo etnografico e antropologico), dando vita, nel dopoguerra, ad alcuni saggi teorici. In uno di questi, *Del mito, del simbolo e d'altro*, Pavese scrive:

> Ora, carattere, non dico della poesia, ma della fiaba mitica è la consacrazione dei luoghi unici, legati a un fatto a una gesta a un evento. A un luogo, tra tutti, si dà un significato assoluto, isolandolo nel mondo. Così sono nati i santuari. Così a ciascuno i luoghi dell'infanzia ritornano alla memoria; in essi accaddero cose che li han fatti unici e li trascelgono sul resto del mondo con questo suggello mitico.

Con la teoria del mito Pavese fissa e definisce le sue originarie intuizioni sull'infanzia e sul paesaggio ad essa legato. L'infanzia appare come il momento privilegiato, in cui il mito viene vissuto spontaneamente e inconsapevolmente; quando ci si rende conto di ciò, l'infanzia è perduta. Non solo, ma il mondo infantile è decisivo per lo sviluppo dell'in dividuo, in quanto lo determina. In questo rapporto consiste il «destino» dell'uomo, per il quale ogni ricerca di sé comporta sempre un ritorno alle origini. Di qui l'importanza che avranno per Pavese i concetti del «rustico», del «primitivo», del «selvaggio», proiettati nella regione delle Langhe, che si popolano - in Paesi tuoi - di figure animalesche e ferine (fondamentale, in questo senso, è stato l'influsso di Giambattista Vico, che nella *Scienza nuova*, del 1725, aveva paragonato la fanciullezza dell'uomo all'età della «barbarie eroica», in cui si formano i miti dell'umanità e le creazioni della fantasia poetica). La collina diventa così, per definizione, il luogo mitico e "unico"; la rappresentazione delle vicende che in essa si svolgono acquista, per lo scrittore, un valore eccezionale e a suo modo irripetibile, assumendo una più profonda dimensione simbolica.

### Il compito della poesia

Pavese credette, in questo modo, di dare vita a un patrimonio di credenze e tradizioni comuni, risalendo alle immagini primordiali dell'umanità, a quegli "archetipi" in cui si manifesta, secondo Jung, l'inconscio collettivo. Ma attraverso la proiezione di luoghi e figure mitiche Pavese ha trascritto essenzialmente una sua ossessiva e tormentata vicenda interiore, su un piano non collettivo, ma individualistico. A questo proposito così Furio Jesi ha sintetizzato il significato dell'operazione pavesiana: «La poesia» si caratterizza per lo «sforzo di "ridurre a chiarezza" i miti. E così nella poesia compaiono i nomi delle cose, o almeno i riflessi primordiali nella mitologia di ognuno: le immagini-racconto». Potremmo dire, per precisare ulteriormente il concetto, che il mito è la materia informe, mentre la poesia (nel senso più ampio del termine, che comprende anche la narrativa) deve dargli voce, rappresentarlo attraverso la parola. Il mito è dunque l'elemento preesistente, comune e universale, ma insieme oscuro e misterioso; compito della poesia è quello di portarlo a «chiarezza», di dargli una forma e un ordine, razionalizzando l'urgere scomposto di una materia irrazionale. Di qui nasce il travaglio che accompagna l'operazione artistica, che ha per Pavese sia una funzione conoscitiva e memoriale, sia una funzione terapeutica (in un senso quasi psicoanalitico) e liberatoria.

### L'arte come «mestiere»

Per Pavese l'arte è in primo luogo una questione di tecnica. Lo scrittore ha spesso parlato di arte come «mestiere»: «il mestiere del poeta» traduce infatti, sul piano della resa letteraria, lo stesso sforzo faticoso di imparare «il mestiere di vivere». Sottoponendosi a una rigida disciplina, Pavese allontanava le tentazioni di un romanticismo torbido e sentimentale, sottoponendo gli impulsi immediati al rigore di un preciso controllo formale. Anche per quanto riguarda la narrativa, vengono rifiutate le suggestioni romanzesche, a favore di una trama che risulta spesso debole, quasi inconsistente. Essa corrisponde a una limitata estensione dell'universo tematico, che si organizza attorno ad alcuni nuclei fondamentali, tornando con ripetuta insistenza al mondo ben definito e circoscritto della sua ispirazione. Occorre anche in questo caso risalire alla concezione del mito, come risulta dal saggio *Raccontare è monotono*:

> Senza mito - l'abbiamo già ripetuto - non si dà poesia: mancherebbe l'immersione nel gorgo dell'indistinto, che della poesia ispirata è condizione indispensabile. Noi ora non vogliamo tentare una tipologia dell'ispirazione [...] - vogliamo semplicemente ricordare che in ciascuna cultura e in ciascun individuo il mito è di sua natura monocorde, ricorrente, ossessivo. Come negli atti cultuali l'evidente monotonia non offende i credenti bensì i tiepidi, così nella poesia. Bisogna crederci, cioè non avere ancora risolto criticamente il mito ispiratore. Del resto, dire stile è dire cadenza, ritmo, ritorno ossessivo del gesto e della voce, della propria posizione entro la realtà. [...] Raccontare è sentire nella diversità del reale una cadenza significativa, una cifra irrisolta del mistero, la seduzione di una verità sempre sul punto di rivelarsi e sempre sfuggente. La monotonia è un pegno di sincerità.

### La «realtà simbolica»

La narrativa pavesiana non obbedisce alla legge dinamica della variazione, ma a quel la statica della ripetizione. Una volta presa coscienza della propria condizione interiore, il ritmo e lo stile serviranno per rappresentare una realtà non superficiale, ma ripercorsa attraverso «un gioco di simboli che trasfigurano le cose quotidiane e dànno loro un valore e un significato, altrimenti il mondo sarebbe ischeletrito». Pavese ha scritto anche che «il simbolo [...] è un legame fantastico che tende una trama sotto il discorso», e ha aggiunto: «Ci vuole la ricchezza d'esperienze del realismo e la profondità dei sensi del simbolismo». La ricerca di una «realtà simbolica» è stata l'obiettivo della poetica di Pavese, che riteneva di averla raggiunta solo nei grandi romanzi della maturità: *La casa in collina*, *Il diavolo sulle colline*, *Tra donne sole* e *La luna e i falò*.

Per comprendere questa nozione, si ricordi che i romanzi pavesiani si basano su una precisa situazione storica, geografica e, al limite, sociologica. I personaggi si muovono in un ambiente determinato, appartengono a una classe o a una condizione sociale, vivono in un periodo ben definito. Tuttavia l'analisi di queste componenti (personaggi, ambienti, condizioni storiche) non si esaurisce in se stessa. Dal gioco dei rapporti che si stabilisce deve scaturire una «realtà segreta, che affiora», alla quale i singoli elementi esteriori, immediatamente percepibili, rinviano in forma simbolica. In questa trama di relazioni, che strutturano in profondità il tessuto narrativo, consiste la particolare qualità del linguaggio metaforico di Pavese. L'immagine della «mammella», che ricorre con ossessiva insistenza in Paesi tuoi per indicare la «collina», si propone di cogliere la «realtà sessuale della terra», secondo una forma di rappresentazione valida non oggettivamente, ma in quanto risale a una realtà mitico-ancestrale. Ma qui il simbolo, riferendosi a un'immagine sola, è ancora troppo immediato e scoperto. La metafora, costruita su questi rapporti singoli, si limita a offrire un'immagine isolata della realtà che l'autore intende comunicare. Una più profonda «realtà simbolica» si potrà ottenere solo attraverso un ritmo narrativo capace di legare incessantemente queste due componenti, con una continuità che si ripercuota sull'intero romanzo, attribuendo alle singole parti la risonanza metaforica del tutto. In questo senso *La luna e i falò* sarà da leggere come una metafora comples siva della vicenda umana dello scrittore, che constata e simboleggia il proprio fallimento, al bivio tra l'impossibile partecipazione alla storia, da un lato, e il deludente ritorno alle origini, dall'altro.

Gli aspetti formali Sul piano del linguaggio e delle strutture formali, Pavese rifiuta le costruzioni elaborate e complesse, utilizzando modi e forme tendenzialmente vicine all'elementa rità del discorso parlato (cadenze dialettali, spezzature del periodo, anacoluti, uso della paratassi, con un andamento non di rado scarno ed essenziale). Ma non si tratta certo di una presunta immediatezza. Sin da Paesi tuoi (nel tentativo di foggiarsi un nuovo e moderno strumento di comunicazione narrativa), Pavese ingloba le stesse in flessioni dialettali all'interno di una lingua attenta e calibrata, che da un lato risulta particolarmente fluida e sciolta, dall'altro tende a una misura di compostezza rigore, attribuendo alla prosa moderna una sorta di classica dignità.

## *La luna e i falò*

Il narratore, un trovatello cresciuto in un paese delle Langhe e soprannominato Anguilla, ritorna nei luoghi d'origine a distanza di anni, dopo essere emigrato e avere fatto fortuna in America. Riaffiorano così, nella memoria, gli anni dell'infanzia e della giovinezza, dopo che era stato accolto e allevato da una povera famiglia, nel «casotto» sulla collina di Gaminella. Ma le persone da lui conosciute sono scomparse e i luoghi stessi sembrano mutati. È rimasto solo Nuto, il compagno di un tempo, con cui vengono rivissute le vicende del passato, quando Anguilla, passato al servizio di un ricco possidente, il sor Matteo, si recava alle feste dei paesi vicini, dove Nuto suonava il clarino. La presenza dell'amico, più vecchio e posato, si era rivelata decisiva: Nuto gli aveva insegnato «molte cose», dandogli il suo sostegno e aprendogli gli occhi di fronte alle dure realtà della vita. Adesso Nuto (che rappresenta la maturità di chi non è corso dietro ai sogni, ma è rimasto fedele alle proprie radici) ha anche il compito di colmare il vuoto degli anni in cui il protagonista è rimasto lontano. Quest'ultimo viene così informato delle sventure che hanno colpito le figlie del sor Matteo, in particolare la più giovane, Santa, che è stata uccisa dai partigiani. Ma neppure il dopoguerra ha portato la pace: il rinvenimento di alcuni cadaveri, che ispira a Nuto sentimenti di pietà, offre l'occasione per rinfocolare gli odi e le divisioni di parte. Nel frattempo il protagonista ha conosciuto Cinto, un povero ragazzo sciancato, che abita adesso nel «casotto» di Gaminella ed è costretto a subire i maltrattamenti del padre, il Valino. Questi, vittima della miseria e colpito da un'improvvisa crisi di follia, dà fuoco all'abitazione; solo Cinto riesce a salvarsi, assistendo nascosto alla scena, pronto a difendersi con il coltello che gli ha regalato lo stesso protagonista, al quale non rimane altro da fare che abbandonare il paese, dopo aver affidato a Nuto l'avvenire di Cinto. Il proposito di sistemarsi definitivamente nella terra d'origine è dolorosamente fallito.

### Il significato dell'opera

Summa dell'opera pavesiana, *La luna e i falò* ne riassume le tematiche di fondo, all'insegna di una sostanziale circolarità di criteri ispiratori. Per più versi analoga è la situazione presentata dal romanzo rispetto a quella della poesia dell'esordio, *I mari del Sud*: anche in quel testo lontano il motivo conduttore era rappresentato dal ritorno alle Langhe, dopo un lungo peregrinare intorno al mondo. In *La luna e i falò* si riaffaccia il mito dell'America, che aveva suggestionato Pavese negli anni della giovinezza; ma le prospettive appaiono radicalmente mutate, in un più complesso articolarsi, e quasi ripiegarsi su se stessi, di questi motivi. In particolare, come vedremo, la riconquista delle proprie radici realizzata dal cugino nella poesia, risulterà adesso, per il protagonista del romanzo, impossibile.

### Il titolo e la realtà simbolica

Più e meglio che altrove si precisa, a partire dal titolo di quest'ultimo romanzo, la nozione pavesiana di una «realtà simbolica», fondata sul mito. La presenza della «luna» accompagna, nelle sue fasi, le vicende del destino umano; più in particolare, scandisce i ritmi della vita contadina e il tempo circolare del suo calendario, con l'eterno ritorno delle stagioni.

I falò sono i fuochi accesi dai contadini, di notte, durante le feste paesane; elementi superstiti di una realtà arcaica, legata ai miti della terra e ai riti di propiziazione, hanno rappresentato, per il bambino che li osservava, un momento magico e iniziatico di scoperta della vita, di comunione con la natura e gli uomini. A questi falò si contrappongono, sul piano dei significati dell'opera, altri falò, che comportano per il protagonista la perdita delle illusioni e la decisione di abbandonare per sempre il paese. Uno di questi è rappresentato, in senso metaforico, dall'incendio appiccato dal padre di Cinto al «casotto» della Gaminella; l'altro si riferisce, invece, alla morte di Santa, il cui cadavere viene bruciato. Ne vedremo meglio, fra poco, le implicazioni; resta il fatto che ai falò dell'infanzia, elementi che contraddistinguevano la partecipazione collettiva all'atmosfera gioiosa della festa, si sostituiranno, simbolicamente, i falò della maturità, portatori di distruzione e di morte, a ribadire una solitudine e un'estraneità ineliminabili
